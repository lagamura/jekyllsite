---
layout: page
title: Post-Marxism
categories: 
- Politics
---

Λοιπόν, έχωντας τελειώσει κάποιες υποχρεώσεις βρήκα λίγο χρόνο να ικανοποιήσω τις πολιτικές μου ανησυχίες αναζητώντας περισσότερα δεδομένα για τον Μετά-Μαρξισμό
ώστε να μπορώ να "σταθώ" στην κουβέντα με τον φίλο μου Κωνσταντίνο, ο οποίος είναι μεταπτυχιακός φοιτητής στο εξωτερικό και παρ'ότι 24 ετών έχει διαβάσει περίπου
δέκα φορές περισσότερα βιβλία απ'ότι ο μέσος άνθρωπος ή μάλλον για να είμαστε μαθηματικά δίκαιοι κάπου στα 100 φορές περισσότερα.
Ψάχνοντας λοιπόν στο google για τον όρο **μεταμαρξισμός** έπεσα πάνω σε μια μεταπτυχιακή εργασία ενώς φοιτητή του ΑΠΘ - Τμήμα Πολιτικής Θεωρίας και Φιλοσοφίας
του Ραφαήλ Παπαδόπουλου, η εργασία [εδώ.](http://ikee.lib.auth.gr/record/284685/files/GRI-2016-17230.pdf?fbclid=IwAR2mmdUSEb0o8hQ9zxN65fc18KR2GVgNynWhU8Wron4LUObEtNnJniKIXtY)

Με αφορμή την ανάγνωση νεο-αριστερών ρευμάτων και θεωριών, θα ήθελα να γράψω δύο λόγια για την προσωπική μου σύγχρονη αντίληψη επί του θέματος.
Αφετηρία μας, πρέπει να είναι η κατανομή του πλούτου σε μια σύγχρονη κοινωνία. Η αντίληψη περί μιας αταξικής κοινωνίας ακροβατεί μεταξύ αναχρονιστικής
και ουτοπικής, στην καλύτερή της εκδοχή. Η ιστορική πρόοδος έχει ξεγράψει οποιαδήποτε τέτοια εκδοχή και η σύγχρονη παγκοσμιοποίηση δεν αφήνει κανένα
περιθώριο για μια τέτοια πραγματικότητα, καθώς η οποιαδήποτε υλοποίησή της σε μικρή κλίμακα σύντομα θα καταποντιζόταν από τις διεθνείς πιέσεις της
παγκόσμιας αγοράς. Έτσι, η μόνη ρεαλιστική εκδοχή μιας αταξικής κοινότητας μπορεί να επιβιώσει μέχρι την κλίμακα μιας κολλεκτίβας ή μιας οικοκοινότητας
και επουδενή λόγο να ξεπεράσει τα όρια μιας "κομόπολης". Πλην της ανάλυσης περί εφικτού του εγχειρήματος υπάρχει και μια άλλη διάσταση.
Στο σύγχρονο κόσμο, η διάφορες μορφές εργασίας ανοίγονται και διευρύνονται δημιουργώντας μια ευρύτερη διάσταση επαγγελματικής αποκατάστασης, σε αντίθεση
με την μαρξική εποχή όπου η βιομηχανική επανάσταση δημιουργούσε το δίπολο του εργάτη και του κεφαλαιοκράτη, με την μεσαία αστική τάξη και ολόκληρο το ταξικό φάσμα
πολύ πιο σημειακά ορισμένο, κάτι το οποίο δεν ισχύει σήμερα με την ποικιλομορφία επαγγελμάτων να ανοίγει και να δημιουργεί ένα πολύ ευρύτερο ταξικό φάσμα.
Ίσως η παραπάνω παρατήρηση, να αποτελεί και λόγο της αντιουσιοκρατικής προσέγγισης του μεταρξιστικού ρεύματος όπου μεταστρέφεται από τον ιστορικό υλισμό, στην
μάχη για την ιδεολογική ηγεμονία.

Μπορεί όμως μέσα στην ιδεολογική ηγεμονία να υπάρξουν κάποια συγκεκριμένα κεντρικά σημεία - ρηματικές συναρθρώσεις - με βάση την υφιστάμενη ιδεολογική μάχη
απέναντι στον άκρατο νεοφιλελευθερισμό; Έτσι, ώστε αυτά να προσδώσουν συγκεκριμένο νόημα στα πολιτικά ρεύματα και κόμματα αποκτώντας στιβαρή και 
σύγχρονη πολιτική υπόσταση, πείθοντας τελικά την μικρο-αστική, αστική τάξη για μια γενναία αλλά αναγκαία μεταστροφή στον 21ο αιώνα;
Μπορεί άραγε το ιδεολογικό αφήγημα να είναι συλλογικό και να επαναφέρει κοινωνικές και πανανθρώπινες αξίες όπως η αξιοπρέπεια και η συλλογικότητα;
Μπορούν σύγχρονα παραδείγματα οικονομικών συλλογικοτήτων (βλέπε ΒΙΟΜΕ) και εταιριών οι οποίες λειτουργούν και με ανθρώπινο γνώμονα να αναδειχθούν ως
μοντέρνα πρότυπα εργασίας; Να τεθεί ρητά και αυστηρά στο πολιτικό προσκήνιο η ανθρώπινη παράμετρος και να μην εξανεμίζεται μέσα στο ποσοστιαίο ακαθάριστο
εγχώριο - και διεθνές - προϊόν. Ένα Α.Ε.Π. το οποίο όπως αποδεικνύεται και αποδείχθηκε στα χρόνια της κρίσης μόνο ανθοφορία δεν έφερε κοινωνικά, με τις
αυτοκτονίες και τα ψυχικά νοσήματα να εκτινάσσονται κατακόρυφα. Είναι ανάγκη λοιπόν, να σπάσει αυτός ο άρρηκτος δεσμός στην αστική συνείδηση, μεταξύ οικονομικής
ανάπτυξης και ευημερίας, τονίζοντας τις εξόφθαλμες αντιφάσεις όπως των πλούσιων που στην κρίση έγιναν πλουσιότεροι και των φτωχών που έγιναν φτωχότεροι αλλά και
της τωρινής παγκόσμιας κρίσης που διανύουμε όπου οικονομικοί κολοσσοί στρέφονται πίσω στο κενσιανικό μοντέλο ζητώντας την κρατική χείρα βοηθείας. Την θέση αυτού
του δεσμού, θα αποκαταστήσει και επανανοηματοδοτήσει μια ανθρωποκεντρική αντίληψη για την πρόσβαση στα βασικά αγαθά και την αξιοπρέπεια. Ναι, οι ανισότητες θα
συνεχίσουν να υπάρχουν, θα αμβλυνθούν όμως αισθητά και η αίσθηση δικαιοσύνης και ειλικρίνειας θα οδηγεί τις σχέσεις εργασίας και όχι ο φόβος και η υποκρισία.
